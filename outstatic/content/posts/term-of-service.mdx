---
title: "Term of service"
publishedAt: "2025-04-23T11:13:45.566Z"
status: "published"
author:
  name: "Max Murray"
  picture: "https://avatars.githubusercontent.com/u/78588986?v=4"
slug: "term-of-service"
---

---

## **ข้อกำหนดเกี่ยวกับ Playboard**

- **วัตถุประสงค์การใช้งาน Playboard**

- Playboard ถูกสร้างสรรค์หรือพัฒนาขึ้นเพื่อเพิ่มโอกาสในการเติบโตหรือหารายได้แก่ผู้ขายซึ่งผลิตหรือเผยแพร่คอร์สออนไลน์ต่าง ๆ ลงในแพลตฟอร์ม ทั้งนี้ เพื่อสนับสนุนหรือส่งเสริมให้ผู้ขายที่มีความรู้ ความสามารถ ทักษะ หรือศักยภาพต่าง ๆ ได้มีโอกาสรับรายได้จากการเผยแพร่คอร์สออนไลน์

  นอกจากนี้ Playboard ยังมีวัตถุประสงค์เพื่อส่งเสริมการเข้าถึงคอร์สออนไลน์ที่มีคุณภาพให้แก่ผู้ใช้บริการ ทำให้ผู้ใช้งานที่มีความมุ่งมั่นในการพัฒนาตนเองสามารถเข้าถึงคอร์สออนไลน์แล้วนำไปประยุกต์ใช้งานได้

- **ขอบเขตการใช้งาน Playboard**

- ผู้ขายสามารถใช้งาน Playboard ได้โดยการเผยแพร่คอร์สออนไลน์ผ่านการสร้างสรรค์หรือพัฒนาโดยตนเองผ่าน Playboard ทั้งนี้ เนื้อหาของคอร์สออนไลน์นั้นต้องเป็นเนื้อหาที่สร้างสรรค์ ถูกต้องตามกฎหมาย ไม่ได้มาโดยการละเมิดลิขสิทธิ์ ทรัพย์สินทางปัญญา สิทธิทางการค้า หรือข้อมูลอันเป็นความลับของบุคคลอื่น นอกจากนี้ เนื้อหาดังกล่าวนั้นต้องเป็นไปตามมาตรฐานด้านศีลธรรมของสังคม โดยผู้ขายรับรองว่าจะใช้งาน Playboard ให้ถูกต้องตามเงื่อนไขและวัตถุประสงค์ของข้อตกลงการใช้งานฉบับนี้

  ผู้ใช้บริการสามารถใช้งาน Playboard ได้โดยการชำระค่าบริการผ่านช่องทางและเงื่อนไขที่ข้อตกลงการใช้งานฉบับนี้กำหนด โดยผู้ใช้บริการรับรองว่าจะไม่เผยแพร่ ทำซ้ำ หรือกระทำการใด ๆ อันเป็นการละเมิดลิขสิทธิ์หรือทรัพย์สินทางปัญญาของผู้ขายและผู้ให้บริการตามข้อตกลงการใช้งานฉบับนี้ และรับรองว่าจะใช้งาน Playboard ให้ถูกต้องตามเงื่อนไขและวัตถุประสงค์ที่กำหนดในข้อตกลงการใช้งานฉบับนี้

## **ผู้ให้บริการ**

ผู้ให้บริการเป็นผู้สร้างสรรค์หรือพัฒนา Playboard ขึ้น โดยมีวัตถุประสงค์เพื่อช่วยผู้ขายได้ให้บริการคอร์สออนไลน์แก่ผู้ใช้บริการ และผู้ใช้บริการสามารถเข้าถึงคอร์สออนไลน์ต่าง ๆ ที่สร้างสรรค์โดยผู้ขายได้ โดยตลอดระยะเวลาใช้บริการ Playboard อาจถูกปรับปรุงการให้บริการ ซึ่งอาจกระทบต่อการเข้าใช้บริการได้

ทั้งนี้ ผู้ให้บริการมีหน้าที่เพียงบริการฟีเจอร์ต่าง ๆ อาทิ ฟีเจอร์การค้า ฟีเจอร์แจ้งโอนผ่านเว็บไซต์ ฟีเจอร์ตรวจสลิปอัตโนมัติ ฯลฯ เพื่ออำนวยความสะดวกในการเสนอ - รับบริการระหว่างผู้ขายและผู้ใช้บริการเท่านั้น ผู้ให้บริการไม่มีส่วนเกี่ยวข้องใด ๆ กับเนื้อหาหรือรายละเอียดของคอร์สออนไลน์ที่สร้างสรรค์หรือเผยแพร่โดยผู้ขายเป็นประการใด อย่างไรก็ตาม ผู้ให้บริการอาจเปลี่ยนแปลงหรือยุติการให้บริการฟีเจอร์ใด ๆ ได้ โดยไม่จำต้องแจ้งให้ผู้ขายและผู้ใช้บริการทราบล่วงหน้า

## **ข้อกำหนดการใช้งาน Playboard สำหรับผู้ใช้บริการ**

- **คุณสมบัติ**

- ผู้ใช้บริการรับรองว่าตนมีอายุ 20 ปีบริบูรณ์ขึ้นไป ในกรณีที่ผู้ใช้บริการมีอายุไม่ถึงเกณฑ์ที่กำหนด ผู้ใช้บริการรับรองว่าได้รับความยินยอมหรือได้รับอนุญาตจากผู้แทนโดยชอบธรรมในการลงทะเบียนหรือซื้อคอร์สออนไลน์ผ่าน Playboard แล้ว

  ในการลงทะเบียนคอร์สออนไลน์ต่าง ๆ นั้น อาจมีการเรียกร้องหรือกำหนดคุณสมบัติของผู้ใช้บริการที่สูงขึ้นเพื่อให้สอดคล้องกับลักษณะหรือวัตถุประสงค์ในการเผยแพร่คอร์สออนไลน์ดังกล่าว โดยผู้ใช้บริการจำเป็นต้องมีคุณสมบัติตามข้อกำหนดของผู้ให้บริการจึงจะมีสิทธิเข้าถึงคอร์สออนไลน์บางรายการได้ ในกรณีที่ผู้ใช้บริการมีคุณสมบัติไม่เป็นไปตามข้อกำหนด ผู้ใช้บริการอาจถูกจำกัดสิทธิในการเข้าถึงหรือศึกษาคอร์สออนไลน์ดังกล่าวได้

- **บัญชีใช้งาน**

- ผู้ใช้บริการตกลงส่งมอบข้อมูลใด ๆ ที่จำเป็นในการลงทะเบียนเพื่อใช้งาน Playboard และตกลงดำเนินการอื่นใดที่จำเป็นเพื่อยืนยันตัวตนในการเข้าใช้งาน Playboard ตามข้อตกลงการใช้งานฉบับนี้ โดยผู้ให้บริการมีมาตรการในการตรวจสอบการสร้างบัญชีใช้ก่อนที่ผู้ใช้บริการจะเข้าสู่สถานะสมาชิกผู้ใช้บริการ ทั้งนี้ การให้ข้อมูลอันเป็นเท็จไม่ว่าเป็นข้อมูลประเภทใดก็ตามอาจส่งผลให้บัญชีของผู้ใช้บริการถูกยุติหรือระงับการใช้งาน และอาจส่งผลให้ถูกดำเนินคดีตามกฎหมายได้

  ผู้ใช้บริการตกลงและรับรองว่าข้อมูลหรือเอกสารใด ๆ ที่ส่งมอบให้ผู้ให้บริการตามข้อตกลงการใช้งานฉบับนี้เป็นของตนเอง รวมถึงรับรองความถูกต้องและรับผิดชอบต่อกิจกรรมหรือธุรกรรมใด ๆ ที่เกิดขึ้นภายใต้การใช้งานบัญชีผู้ใช้หรือสมาชิกนั้น ๆ

  ในกรณีที่ปรากฏว่าผู้ใช้บริการนำข้อมูลของบุคคลอื่นมากรอกหรือนำเข้ามาในบริการ Playboard ผู้ใช้บริการรับรองว่าได้มาซึ่งข้อมูลดังกล่าวโดยชอบด้วยกฎหมาย หากมีข้อเรียกร้องหรือความเสียหายใด ๆ เกิดขึ้นจากการนำข้อมูลของบุคคลอื่นมากรอกหรือนำเข้ามาในบริการ Playboard ผู้ใช้บริการมีหน้าที่รับผิดชอบในความเสียหายดังกล่าวโดยตรง

  ผู้ให้บริการจะใช้ความพยายามอย่างถึงที่สุดในการรักษาความปลอดภัยของข้อมูลและคุ้มครองความเป็นส่วนตัวให้ให้สอดคล้องกับพระราชบัญญัติคุ้มครองข้อมูลส่วนบุคคล พ.ศ. 2562 กฎกระทรวง ประกาศ ระเบียบ หรือมาตรการอื่นใดที่เกี่ยวข้อง **(“PDPA”)** ทั้งนี้ ท่านสามารถศึกษานโยบายและข้อกำหนดเกี่ยวกับนโยบายความเป็นส่วนตัวของเราได้ที่ [**นโยบายความเป็นส่วนตัว**](https://www.playboard.cloud/privacy-policy)

- **ข้อกำหนดการใช้งาน**

- ผู้ใช้บริการมีหน้าที่ใช้งาน Playboard ตามวัตถุประสงค์ที่กำหนดในข้อตกลงการใช้งานฉบับนี้เท่านั้น

  ผู้ใช้บริการรับรองว่าจะใช้ข้อมูล สื่อ คอร์ส เอกสาร หรือสิ่งใด ๆ ที่ได้รับจากการลงทะเบียนหรือซื้อคอร์สออนไลน์เพื่อประโยชน์ส่วนตัวและใช้เพื่อวัตถุประสงค์โดยชอบด้วยกฎหมายและสัญญาเท่านั้น

  ในกรณีที่ปรากฏว่าผู้ใช้บริการใช้ข้อมูล สื่อ คอร์ส เอกสาร หรือสิ่งใด ๆ ที่ได้รับจากการลงทะเบียนหรือซื้อคอร์สออนไลน์ฝ่าฝืนข้อตกลงการใช้งานฉบับนี้ ซึ่งรวมถึงแต่ไม่จำกัดเพียง การใช้งานเพื่อประโยชน์เชิงพาณิชย์ ฯลฯ หรือกฎหมายที่ใช้บังคับ ผู้ใช้บริการตกลงและยินยอมให้ผู้ให้บริการเพิกถอนสิทธิในการเข้าถึงคอร์สออนไลน์ ตลอดจนชำระค่าสินไหมทดแทนใด ๆ ที่เกิดขึ้น (ถ้ามี)

  ผู้ใช้บริการรับรองว่าจะไม่ส่งต่อหรือเปิดเผยรหัสเข้าใช้งานบัญชีใช้งานต่อบุคคลภายนอก ในกรณีที่ผู้ใช้บริการส่งต่อหรือเปิดเผยรหัสการใช้งาน ผู้ให้บริการจะไม่รับรองความปลอดภัยจากการถูกโจรกรรมตัวตนหรือความผูกพันในธุรกรรม กิจกรรม หรือการกระทำใด ๆ ที่เกิดขึ้น ทั้งนี้ ไม่ว่าต่อผู้ให้บริการหรือบุคคลภายนอก

  ผู้ใช้บริการมีหน้าที่แจ้งให้ผู้ให้บริการทราบโดยทันทีเมื่อบัญชีใช้งานถูกนำไปใช้โดยไม่ได้รับอนุญาตหรือเมื่อมีการละเมิดความเป็นส่วนตัวเพื่อที่ผู้ให้บริการจะใช้มาตรการทางเทคนิคหรือกฎหมายในการระงับหรือป้องกันการใช้งานบัญชีใช้งานของผู้ใช้บริการโดยไม่ชอบต่อไป

  ผู้ใช้บริการมีหน้าที่จัดเก็บข้อมูลการชำระเงินและข้อมูลการทำรายการ เช่น ชื่อคอร์สออนไลน์ หลักฐานการชำระค่าบริการ ใบเสร็จรับเงิน ฯลฯ ทั้งในรูปแบบกายภาพและอิเล็กทรอนิกส์ตลอดระยะเวลาที่ใช้งาน Playboard รวมถึงมีหน้าที่จัดการให้ข้อมูลการชำระเงินและข้อมูลการทำรายการเป็นไปตามมาตรฐานการรักษาความมั่นคงปลอดภัย ป้องกันการเข้าถึงหรือการเผยแพร่ข้อมูลไปยังบุคคลภายนอกโดยไม่ได้รับอนุญาตจากผู้ให้บริการหรือเจ้าของข้อมูล

  การใช้บริการ Playboard ถือเป็นการยอมรับข้อตกลงการใช้งานฉบับนี้ทั้งหมด ในกรณีที่ผู้ใช้บริการไม่ยอมรับหรือไม่สามารถปฎิบัติตามข้อตกลงและเงื่อนไขข้อตกลงการใช้งานฉบับนี้ ผู้ใช้บริการจะไม่สามารถใช้บริการ Playboard ได้

- **ข้อจำกัดการใช้งาน**

- ห้ามมิให้ผู้ใช้บริการใช้งาน Playboard ในวัตถุประสงค์ต่อไปนี้

  - กระทำการใด ๆ โดยไม่ชอบด้วยกฎหมาย กฎระเบียบ ประกาศ หรือแนวทางการคุ้มครองข้อมูลส่วนบุคคล อาทิ ใช้ข้อมูลส่วนบุคคลของผู้อื่นเพื่อลงทะเบียนหรือซื้อคอร์สออนไลน์โดยไม่ได้รับอนุญาตจากเจ้าของข้อมูลส่วนบุคคล ฯลฯ
  - กระทำการใด ๆ โดยไม่ชอบด้วยกฎหมาย กฎระเบียบ ประกาศ หรือแนวทางการป้องกันการกระทำความผิดทางคอมพิวเตอร์ อาทิ การส่งข้อความที่ผู้รับไม่ได้ร้องขอ (spam) ฯลฯ
  - กระทำการใด ๆ โดยไม่ชอบด้วยกฎหมาย กฎระเบียบ ประกาศ หรือแนวทางการคุ้มครองทรัพย์สินทางปัญญา อาทิ บันทึกคอร์สออนไลน์เพื่อนำไปจำหน่ายหรือเผยแพร่ต่อโดยไม่ได้รับอนุญาตหรือโดยละเมิดลิขสิทธิ์ ฯลฯ
  - กระทำการใด ๆ โดยไม่ชอบด้วยกฎหมาย กฎระเบียบ ประกาศ โดยไม่สุจริต หรือก่อให้เกิดความขัดแย้งในสังคมหรือผิดศีลธรรม
  - กระทำการใด ๆ เพื่อแสวงหาผลประโยชน์แก่ตนหรือบุคคลภายนอกโดยไม่ชอบด้วยกฎหมาย หรือการกระทำอื่นใดที่ผู้ให้บริการพิจารณาว่าไม่เหมาะสม
  - กระทำการใด ๆ อันมีลักษณะเป็นการแทรกแซงหรือหลีกเลี่ยงความปลอดภัยในการให้บริการ Playboard ของผู้ให้บริการ

  ทั้งนี้ ในกรณีที่ผู้ใช้บริการฝ่าฝืน ผู้ให้บริการขอสงวนสิทธิในการยกเลิกการให้บริการ Playboard แก่ผู้ใช้บริการ

- **ค่าบริการ**

- ผู้ใช้บริการสมัครใช้งาน Playboard ได้โดยไม่ต้องชำระค่าบริการ อย่างไรก็ดี หากผู้ใช้บริการมีความประสงค์เข้าถึงคอร์สออนไลน์ต่าง ๆ ที่สร้างสรรค์หรือเผยแพร่โดยผู้ขาย ผู้ใช้บริการอาจจำเป็นต้องชำระค่าบริการตามอัตราที่กำหนดไว้ใน Playboard ทั้งนี้ ผู้ให้บริการอาจอำนวยความสะดวกในการทำธุรกรรมหรือช่วยแก้ไขความผิดพลาดในการชำระค่าบริการดังกล่าว แต่ผู้ให้บริการไม่มีสิทธิควบคุมหรือรับประกันได้ว่าผู้ใช้บริการจะทำธุรกรรมจนเสร็จสมบูรณ์

  ในกรณีที่ผู้ใช้บริการไม่ให้ข้อมูลหรือให้ข้อมูลด้านบัตรเครดิตไม่สมบูรณ์จะส่งผลให้ผู้ใช้บริการไม่สามารถลงทะเบียนหรือซื้อคอร์สออนไลน์ได้

  ผู้ใช้บริการตกลงและรับทราบว่าค่าบริการต่าง ๆ ที่จะมีการชำระในการลงทะเบียนหรือซื้อคอร์สออนไลน์นั้นจะถูกชำระไปยังผู้ขายโดยตรง ดังนั้นแล้ว เมื่อผู้ใช้บริการได้ชำระค่าบริการให้ผู้ใช้บริการแจ้งการชำระค่าบริการไปยังผู้ขาย

  เมื่อผู้ขายได้รับค่าบริการ ค่าธรรมเนียม หรือเงินอื่นใดสำหรับการใช้งาน Playboard จากผู้ใช้บริการแล้ว ผู้ขายจะเป็นผู้ดำเนินการออกใบเสร็จรับเงินให้กับผู้ใช้บริการ

  อย่างไรก็ดี ในกรณีที่การชำระค่าบริการ ค่าธรรมเนียม หรือเงินอื่นใดสำหรับการใช้งาน Playboard ไม่คบถ้วนหรือไม่สมบูรณ์ ผู้ใช้บริการตกลงและยินยอมให้ผู้ให้บริการส่งต่อหรือโอนข้อมูลการติดต่อหรือข้อมูลอื่น ๆ ที่จำเป็นในการลงทะเบียนหรือซื้อคอร์สออนไลน์ไปยังผู้ขาย เพื่อที่ผู้ขายจะใช้ข้อมูลดังกล่าวในการติดต่อ ตรวจสอบ หรือแจ้งเงื่อนไขการชำระค่าบริการ ค่าธรรมเนียม หรือเงินอื่นใดสำหรับการใช้งาน Playboard ให้ผู้ใช้บริการทราบและแก้ไขตามข้อตกลงการใช้งานฉบับนี้ต่อไป

  ผู้ใช้บริการมีหน้าที่ตรวจสอบความถูกต้องของเงื่อนไขและอัตราค่าบริการในการลงทะเบียนหรือซื้อคอร์สออนไลน์ต่าง ๆ และรับความเสี่ยงจากการที่ค่าบริการชำระไม่สมบูรณ์ซึ่งอาจส่งผลให้ผู้ใช้บริการไม่สามารถเข้าชมคอร์สออนไลน์ต่าง ๆ ที่ลงทะเบียนหรือซื้อบริการได้ ทั้งนี้ ผู้ให้บริการอาจอำนวยความสะดวกในการให้ข้อมูลใด ๆ ที่เกี่ยวข้องกับชำระเงิน แต่จะไม่รับประกันถึงการได้รับเงินดังกล่าวคืนจากผู้ให้บริการบุคคลภายนอก

  ผู้ให้บริการไม่มีนโยบายการคืนค่าบริการ ค่าธรรมเนียม หรือเงินอื่นใดสำหรับการใช้งาน Playboard แก่ผู้ใช้บริการ ซึ่งรวมถึงแต่ไม่จำกัดเพียง กรณีที่ผู้ใช้บริการจะเข้าชมคอร์สออนไลน์ที่ซื้อไม่ครบถ้วน กรณีมีการลดค่าบริการคอร์สออนไลน์ ฯลฯ อย่างไรก็ดี ในกรณีที่ผู้ใช้บริการไม่สามารถใช้งาน Playboard ได้เพราะข้อผิดพลาดของระบบ ผู้ให้บริการอาจคืนบริการ ค่าธรรมเนียม หรือเงินอื่นใดสำหรับการใช้งาน Playboard แก่ผู้ใช้บริการได้ตามอัตราที่ผู้ให้บริการเห็นสมควรได้ แต่ทั้งนี้ ผู้ใช้บริการจะไม่สามารถเรียกร้องค่าสินไหมทดแทนใด ๆ เพิ่มเติมได้

- **การละเมิดการใช้งาน**

- ผู้ใช้บริการรับรองว่าตนจะใช้งาน Playboard ตามวัตถุประสงค์และเงื่อนไขที่กำหนดไว้ในข้อตกลงการใช้งานฉบับนี้ ในกรณีที่ผู้ใช้บริการฝ่าฝืนหรือละเมิดการใช้งาน ซึ่งรวมถึงแต่ไม่จำกัดเพียง การใช้ข้อมูลส่วนบุคคลของผู้อื่นเพื่อลงทะเบียนหรือซื้อคอร์สออนไลน์โดยไม่ได้รับอนุญาตจากเจ้าของข้อมูลส่วนบุคคล การบันทึกคอร์สออนไลน์เพื่อนำไปจำหน่ายหรือเผยแพร่ต่อโดยไม่ได้รับอนุญาตหรือโดยละเมิดลิขสิทธิ์ ฯลฯ ผู้ใช้บริการตกลงใช้ค่าสินไหมทดแทนเพื่อเยียวยาความเสียหายไม่ว่าโดยทางตรงหรือโดยอ้อมแก่ผู้ให้บริการ

  ในกรณีที่มีความเสียหายใด ๆ เกิดขึ้นแก่บุคคลอื่น นอกเหนือจากผู้ให้บริการ อาทิ ผู้ขาย เจ้าของลิขสิทธิ์ ฯลฯ ผู้ใช้บริการตกลงใช้ค่าสินไหมทดแทนให้แก่บุคคลดังกล่าวโดยลำพัง และหากความเสียหายดังกล่าวทำให้ผู้ให้บริการได้รับความเสียหายหรือต้องใช้ค่าสินไหมทดแทนแทน ผู้ใช้บริการตกลงใช้ค่าสินไหมทดแทนดังกล่าวให้แก่ผู้ให้บริการ

- **การยุติการใช้งาน**

- ผู้ใช้บริการสามารถระงับหรือยุติการใช้งาน Playboard ได้ตลอดระยะเวลาโดยไม่มีค่าใช้จ่าย ซึ่งเมื่อมีการระงับหรือยุติการใช้งาน Playboard แล้ว ย่อมส่งผลให้ผู้ใช้บริการไม่สามารถเข้าถึงคอร์สออนไลน์ต่าง ๆ ที่ลงทะเบียนหรือซื้อไว้ได้ ถึงแม้ว่าจะได้ชำระค่าบริการดังกล่าวแล้วก็ตาม

  การระงับหรือยุติการใช้งาน Playboard ของผู้ใช้บริการไม่เป็นเหตุให้ผู้ใช้บริการสิ้นสุดหน้าที่หรือความรับผิดชอบต่อธุรกรรมหรือกิจกรรมใด ๆ ที่เกิดขึ้นภายใต้บัญชีใช้งานของผู้ใช้บริการ

  ในกรณีที่ผู้ใช้บริการกระทำการหรือไม่กระทำการใด ๆ ตามเงื่อนไขที่กำหนดไว้ในบันทึกข้อตกลงฉบับนี้ ผู้ให้บริการสามารถยกเลิกหรือระงับบัญชีใช้งานของผู้ใช้บริการได้ โดยการยกเลิกหรือระงับบัญชีใช้งานนี้ไม่เป็นเหตุให้ผู้ให้บริการสิ้นสิทธิในการเรียกค่าสินไหมทดแทนที่มีตามกฎหมายหรือสัญญาเป็นประการใด

  การระงับการให้บริการของผู้ให้บริการมีด้วยกัน 2 สถานะ ดังต่อไปนี้

  - การระงับการใช้งานชั่วคราว (Suspend) : เมื่อบัญชีใช้งานอยู่ในสถานะนี้ ผู้ใช้บริการจะไม่สามารถใช้บริการใด ๆ ของ Playboard ได้ ยกเว้นฟีเจอร์แจ้งการชำระค่าบริการ
  - การระงับการใช้งานถาวร (Terminate) : เมื่อบัญชีใช้งานอยู่ในสถานะนี้ ผู้ใช้บริการจะไม่สามารถใช้บริการใด ๆ ของ Playboard ได้

  ผู้ให้บริการมีสิทธิระงับการให้บริการ Playboard ของผู้ใช้บริการได้โดยไม่จำต้องแจ้งให้ผู้ใช้บริการทราบล่วงหน้าในกรณีที่เกิดเหตุการณ์ใดเหตุการณ์หนึ่งหรือหลายเหตุการณ์ต่อไปนี้

  - ผู้ใช้บริการไม่ชำระค่าบริการตามอัตราที่กำหนดแก่ผู้ขาย
  - ผู้ใช้บริการทุจริตในการซื้อคอร์สออนไลน์
  - ผู้ใช้บริการแจ้งข้อมูลอันเป็นเท็จแก่ผู้ขายหรือผู้ให้บริการ
  - ผู้ใช้บริการไม่ใช้งานบัญชีใช้งานเกินกว่า 1 ปี

  ในกรณีที่ผู้ใช้บริการดำเนินการแก้ไขตามเงื่อนไขที่ผู้ให้บริการได้แจ้งต่อผู้ใช้บริการ บัญชีผู้ใช้บริการที่ถูกระงับการใช้งานอาจกลับมาใช้งานได้อีกครั้ง

- **ข้อจำกัดความรับผิดของการให้บริการ**

- ผู้ให้บริการจะไม่รับผิดชอบต่อเนื้อหาหรือข้อมูลใด ๆ ที่เผยแพร่ผ่านคอร์สออนไลน์ ผู้ใช้บริการตกลงและรับทราบว่าความเสียหายต่าง ๆ ไม่ว่าด้านเนื้อหาหรือด้านอื่นใด อยู่ภายใต้ความรับผิดชอบของผู้ขายซึ่งเป็นผู้เผยแพร่หรือจัดทำคอร์สออนไลน์ดังกล่าว ดังนั้นแล้ว เมื่อมีความเสียหายใด ๆ เกิดขึ้นต่อผู้ใช้บริการ ผู้ใช้บริการจะดำเนินการใช้สิทธิเรียกร้องต่อผู้ขายโดยลำพัง

  ผู้ให้บริการจะไม่รับผิดชอบต่อความเสียหายใด ๆ ที่เกิดขึ้นจากการกระทำหรือการละเว้นการ กระทำใด ๆ ที่เกิดขึ้นจากการใช้งาน Playboard เว้นแต่ความเสียหายดังกล่าวนั้นจะเกิดขึ้นจากการกระทำโดยจงใจของผู้ให้บริการ ทั้งนี้ ผู้ให้บริการจะรับผิดไม่เกินอัตราค่าบริการที่ได้รับจากผู้ใช้บริการสำหรับเหตุการณ์ที่เกิดความเสียหายนั้น ๆ

  อนึ่ง ผู้ให้บริการอาจระงับ ลบ หรือกระทำการอย่างอื่นต่อบัญชีใช้งานของผู้ใช้บริการในกรณีที่พิจารณาได้ว่าผู้ใช้บริการกระทำการใด ๆ อันมีลักษณะเป็นการกระทำละเมิดหรือมีแนวโน้มว่าจะละเมิดกฎหมาย สัญญา หรือข้อตกลงการใช้งานฉบับนี้

- **ทรัพย์สินทางปัญญา**

- คอร์สออนไลน์ต่าง ๆ ที่เผยแพร่หรือบริการบน Playboard นั้นเป็นทรัพย์สินทางปัญญาของผู้ขาย ผู้ใช้บริการจะไม่ดำเนินการใด ๆ อันมีลักษณะเป็นการเผยแพร่ ส่งต่อ ทำซ้ำ หรือดำเนินการอื่นใดอันเป็นการละเมิดทรัพย์สินทางปัญญาของผู้ขายนอกเหนือจากการเข้าชมตามวัตถุประสงค์ตามที่กำหนดไว้ในข้อตกลงการใช้งานฉบับนี้

- **การคุ้มครองข้อมูลส่วนบุคคล**

- ผู้ให้บริการตกลงประมวลผลข้อมูลส่วนบุคคลของผู้ขายตามมาตรฐานของกฎหมาย กฎระเบียบ ประกาศ หรือแนวทางการคุ้มครองข้อมูลส่วนบุคคลที่ตราขึ้นภายใต้ PDPA โดยผู้ขายสามารถศึกษารายละเอียดได้ที่ [**นโยบายความเป็นส่วนตัว**](https://www.playboard.cloud/privacy-policy)

- **ข้อตกลงรักษาความลับ**

- ผู้ใช้บริการตกลงเก็บรักษาข้อมูลที่ได้มาจากการเข้าใช้บริการ Playboard ไว้เป็นความลับตลอดระยะเวลาที่ใช้บริการ Playboard และให้มีผลใช้บังคับและต่อไปอีก 2 ปี นับแต่วันที่ผู้ใช้บริการระงับหรือยุติการใช้งาน Plyboard หรือถูกระงับหรือถูกยุติการใช้งาน Plyboard แล้วแต่กรณี

  ผู้ใช้บริการตกลงว่าจะรักษาและจัดให้มีมาตรการคุ้มครองข้อมูลความลับของผู้ให้บริการหรือผู้ขายเสมือนว่าเป็นข้อมูลความลับของผู้ใช้บริการเอง ทั้งนี้ มาตรการดังกล่าวต้องไม่น้อยไปกว่าสิ่งที่วิญญูชนพึงกระทำ

- **การห้ามค้าแข่ง**

- ผู้ใช้บริการตกลงไม่กระทำการใด ๆ อันเป็นการเชื้อเชิญ เสนอ หรือว่าจ้างพนักงาน ลูกค้า หรือคู่ค้าของผู้ให้บริการเข้าให้บริการ รับบริการ หรือดำเนินการใด ๆ อันมีลักษณะเป็นการค้าแข่งตลอดระยะเวลาที่ใช้บริการ Playboard และต่อไปอีก 2 ปี นับแต่วันที่ผู้ใช้บริการระงับหรือยุติการใช้งาน Plyboard หรือถูกระงับหรือถูกยุติการใช้งาน Plyboard แล้วแต่กรณี

## **ข้อกำหนดทั่วไป**

- **ข้อมูลการติดต่อ**

- ในกรณีที่มีข้อสอบถาม ข้อเสนอแนะ หรือเหตุอื่นใดเกี่ยวกับข้อตกลงการใช้งานฉบับนี้ ผู้ใช้บริการสามารถติดต่อมายังผู้ให้บริการผ่านช่องทางต่อไปนี้

  \[table\]

- **การแก้ไขข้อตกลงการใช้งาน**

- ข้อตกลงการใช้งานฉบับนี้อาจมีการแก้ไขเปลี่ยนแปลงเป็นครั้งคราวได้ โดยจะแจ้งให้ทราบในแพลตฟอร์ม Playboard ทั้งนี้ ผู้ใช้บริการสามารถศึกษารายละเอียดของข้อตกลงการใช้งานได้ในช่องทางดังกล่าว

  เมื่อผู้ใช้บริการได้เข้าใช้บริการ Playboard แล้ว ให้ถือว่าผู้ใช้บริการยอมรับการแก้ไขเปลี่ยนแปลงดังกล่าว และสละสิทธิเรียกร้องการใช้งานฟีเจอร์เดิมของ Playboard ทุกประการ

- **การระงับข้อพิพาท**

- ในกรณีที่มีข้อพิพาทเกิดขึ้นจากข้อตกลงการใช้งานฉบับนี้ ผู้ใช้บริการและผู้ให้บริการตกลงใช้ความพยายามอย่างถึงที่สุดโดยสุจริตในการระงับข้อพิพาทโดยการไกล่เกลี่ยหรือประนีประนอมร่วมกัน อย่างไรก็ดี ในกรณีที่ไม่สามารถไกล่เกลี่ยหรือประนีประนอมได้ ผู้ใช้บริการตกลงและยินยอมให้ผู้ให้บริการใช้ดุลพินิจตามที่เห็นสมควรในการระงับข้อพิพาทดังกล่าว